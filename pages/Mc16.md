---
layout: page
title: Mc16
---

### É vivo!
1-2 Finita la festa, Maria Maddalena, Salomé e Maria madre di Giacomo
andarono a comprare dei prodotti per profumare[^27] il cadavere di Gesù,
e all’alba della domenica mattina, molto presto, andarono alla tomba.

3-5 Strada facendo, si chiedevano se avrebbero trovato qualcuno per
spostare la grossa pietra dall’ingresso della tomba. Ma quando andarono
a controllare, trovarono che quella roccia enorme era già stata
spostata. Perciò entrarono nella tomba e videro un giovane vestito di
bianco seduto sulla destra.

6-7 Le donne si spaventarono ma lui (l’angelo) disse: “Non stupitevi.
State cercando Gesù di Nazarèt, quello che hanno crocifisso? Non è qui:
è stato risuscitato! Questo è il posto dove avevano messo il suo
cadavere. Ora andate e portate questo messaggio ai suoi allievi e a
Pietro:”Gesù è andato avanti in Galilea: là vi incontrerete proprio come
aveva predetto“.

8 Le donne si allontanarono di corsa dalla tomba tremando e troppo
spaventate per parlare.

### Gli ultimi giorni di Gesù sulla terra [^28]
9-11 Era domenica mattina presto, quando Gesù tornò in vita, e la prima
persona che lo vide fu Maria Maddalena, da cui aveva cacciato sette
spiriti del male. Lei corse dagli allievi e li trovò tristi e con gli
occhi pieni di lacrime: subito raccontò di aver visto Gesù. Era vivo! Ma
nessuno le credeva.

12-13 Poi Gesù apparve con un altro aspetto a due di loro, mentre
camminavano verso la campagna. Questi tornarono a raccontarlo agli
altri, che però non credettero neanche a loro.

14 Più tardi Gesù si presentò agli Undici[^29], mentre mangiavano. Li
sgridò per la loro mancanza di fiducia, e per essersi rifiutati più
volte di credere a quelli che l’avevano visto dopo che era tornato in
vita.

15-18 Disse: “Andate in tutto il mondo, per annunciare a tutti il mio
[messaggio][]. Chiunque accoglie il messaggio e fa il lavaggio rituale,
sarà salvo, e chiunque lo rifiuta verrà condannato. Quelli che si
affidano a Dio si riconosceranno da queste cose: a nome mio cacceranno
demòni; parleranno lingue nuove, potranno raccogliere serpenti a mani
nude, bere veleni senza morire, benediranno i malati appoggiandogli le
mani e quelli guariranno.”

19-20 Quando Gesù finì di parlare con loro, fu trasportato in cielo, e
andò a sedersi alla destra di Dio. Poi gli allievi partirono e
predicarono dappertutto, e Dio li aiutò nella loro missione, confermando
il suo messaggio con le manifestazioni che accompagnavano l’annuncio.

[^27]: gli ebrei dell’epoca non imbalsamavano, ma coprivano con profumi l’odore della decomposizione dei loro cari
[^28]: questa sezione (vv.9-20) manca nelle versioni più antiche
[^29]: Giuda, il traditore, aveva lasciato i dodici allievi scelti, che erano rimasti in undici
[messaggio]: ../master/glossario.txt “glossario: vangelo”

[<-indietro](Mc15.html)