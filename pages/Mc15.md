---
layout: page
title: Mc15
---

### Da Pilato: la condanna
1 La mattina presto, i Sacerdoti Capi e i consiglieri, gli esperti di
Bibbia e la Corte Suprema al completo si riunirono per discutere cosa
fare. Alla fine, fecero legare Gesù e lo portarono da Pilato (il
governatore romano).

2 Pilato chiese a Gesù: “Sei tu il Re degli Ebrei?” “L’hai detto tu”, rispose Gesù.

3-5 Siccome i capi dei sacerdoti lo accusavano di molti crimini, Pilato
gli chiese ancora: “Perchè non dici niente? Senti tutte le accuse che ti
fanno?” Ma Gesù, con grande stupore di Pilato, non disse una parola.

6-11 A quei tempi, durante la Pasqua ebraica, si usava liberare un
prigioniero, in base alle richieste del popolo; e si trovava in carcere
un certo Barabba, che insieme ad altri terroristi aveva commesso
omicidio durante una rivolta. La folla, quindi, si rivolse a Pilato per
chiedere il rilascio di un prigioniero e Pilato disse: “Volete che vi
liberi il re degli Ebrei?” Diceva così, perché si era reso conto che le
accuse contro Gesù erano una messa in scena dei capi sacerdoti,
invidiosi della sua popolarità. Ma i capi sacerdoti incitavano la folla
a chiedere la liberazione di Barabba al posto di Gesù.

12-15 “Allora” chiese Pilato, “cosa dobbiamo fare con questo signore che
voi chiamate il Re degli Ebrei?” E la folla urlò: “Crocifiggilo!” “Ma
perché?” domandò Pilato, “Cos’ha fatto di male?” E loro, sempre più
forte: “In croce! In croce!” A questo punto Pilato, volendo accontentare
la folla, liberò Barabba. Fece frustare Gesù e poi lo consegnò (ai
soldati) per farlo crocifiggere.

16-19 I soldati romani lo portarono nella fortezza, dove riunirono tutto
il corpo di guardia. Gli buttarono addosso un mantello color porpora,
intrecciarono una corona di spine e gliela misero in testa. Poi lo
salutavano: “Salve, Re degli Ebrei!” e lo colpivano con un bastone, gli
sputavano addosso e si inginocchiavano fingendo di adorarlo.

20-21 Alla fine, stanchi del gioco, gli tolsero il mantello color
porpora e gli rimisero i suoi vestiti. Lo portarono via per
crocifiggerlo. In quel momento tornava dalla campagna un signore di nome
Simone di Cirene, padre di Alessandro e Rufo. I soldati lo costrinsero a
portare la croce di Gesù.

### La crocefissione
22-25 Portarono Gesù in un posto detto “Gòlgota” (cioè “luogo del
teschio”). Lì gli offrirono del vino misto a mirra, ma Gesù lo rifiutò.
Lo inchiodarono alla croce e giocarono a dadi i suoi vestiti, per
spartirli tra di loro. Erano circa le nove di mattina, quando lo
crocifissero.

26 Sulla croce, sopra la sua testa, fissarono un cartello che indicava
l’accusa contro Gesù. Si leggeva: “Il Re degli Ebrei”.

27-28 Quella mattina furono crocifissi anche due banditi; le loro croci
erano una a destra e l’altra a sinistra di quella di Gesù.[^24]

29-30 La gente che passava di lì lo prendeva in giro, scuotendo la testa
ironicamente: “Tu che potevi distruggere il Tempio e ricostruirlo in tre
giorni, salvati da solo e scendi dalla croce!”.

31-32 Anche i capi sacerdoti e gli esperti di Bibbia lo insultavano e si
dicevano: “Ha salvato gli altri, ma non è capace di salvare se stesso!”.
“Tu che sei il Protagonista, Re di Israele, scendi dalla croce e ti
crederemo!”. Perfino i due che stavano morendo con lui lo insultavano.

33-34 Verso mezzogiorno il cielo si oscurò e rimase buio fino alle tre
di pomeriggio circa. Poi Gesù gridò forte: “Elohì, Elohì, lamà
sabactanì”, che vuol dire. “Dio mio, Dio mio, perché mi hai
abbandonato?” [^25]

35-36 Alcuni presenti, sentendo quelle parole, pensavano stesse
chiamando il profeta Elia. Uno di loro corse a prendere una spugna e la
inzuppò nell’aceto, poi la infilò su un asta e cercò di far bere Gesù,
dicendo: “Aspettate, vediamo se viene Elia a tirarlo giù.”

37 Gesù gridò forte e morì.

38 La tenda del Tempio si squarciò in due, da cima a fondo.

39 L’ufficiale dell’esercito romano che era lì vicino, di fronte a Gesù,
vedendo come era morto, esclamò: “Questo era veramente il Figlio di
Dio!”

40-41 C’erano anche alcune donne che seguivano la scena da lontano:
Maria Maddalena, Maria (la madre di Giacomo “il piccolo” e di Iose),
Salomé ed altre. Queste donne si erano prese cura di Gesù da quando era
nella regione della Galilea e lo avevano seguito fino a Gerusalemme.

### La sepoltura
42-43 Ormai era tardo pomeriggio della vigilia della festa, quando si
finivano i preparativi. Giuseppe di Arimatèa, onorato membro del Tribunale Ebraico che aspettava
fiducioso il governo di Dio, si fece coraggio e andò da Pilato a
chiedere il cadavere di Gesù.

44-45 Pilato non riusciva a credere che Gesù fosse già morto [^26] e
chiese all’ufficiale di turno se Gesù era morto da molto. L’ufficiale
confermò il fatto, e Pilato concesse a Giuseppe di prendere il cadavere.

46 Giuseppe comprò un lenzuolo di lino e, dopo aver tolto dalla croce il
corpo di Gesù, lo avvolse nel lenzuolo e lo collocò in una tomba scavata
nella roccia, che chiuse rotolando una grossa pietra davanti
all’apertura.

47 Maria Maddalena e Maria, madre di Iose, stavano a guardare dove
veniva deposto il cadavere di Gesù.


[^24]: il v.28: *Si realizzava così la profezia che diceva “Lui fu catalogato fra i malviventi”.* 
è presente in alcune versioni, ma non nelle versioni più autorevoli.

[^25]: citazione da Salmo 22:1

[^26]: la morte per crocefissione (in genere per asfissia) doveva essere
    lenta e poteva arrivare anche dopo un giorno di agonia.