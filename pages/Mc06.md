---
layout: page
title: Mc06
---

### Gesù rifiutato a casa sua
1 Poi Gesù se ne andò da quella zona e tornò con gli allievi al paese
dove era cresciuto (Nazaret).

2-3 Nel giorno del riposo si mise ad insegnare nella sinagoga. I
presenti rimasero sconvolti e commentavano: “Chi si crede di essere?
Cos’è questa scienza improvvisa? Come gli vengono questi miracoli? Si è
dimenticato di essere il carpentiere, figlio di Maria e fratello di
Giacomo, Giuseppe, Giuda e Simone? Le sue sorelle sono ancora qui in
paese!” E prendevano le distanze.

4 Ma Gesù disse: “Un profeta è rispettato dappertutto, tranne che nel
suo paese, tra i suoi parenti e a casa sua.”

5-6 Siccome non gli davano fiducia, Gesù non poteva fare grandi miracoli
tra di loro, tranne qualche guarigione di malati, su cui poggiò le mani.
Rimase sorpreso che non si fidavano di lui e cominciò a girare nei paesi
vicini, insegnando alla gente.

### I dodici in missione
6-11 Un giorno, raccolse i dodici allievi e iniziò a inviarli in
missione, in coppia, autorizzandoli a cacciare gli spiriti del male. Per
il viaggio, disse di portarsi solo un bastone e non provviste o borse o
soldi. “Portatevi i sandali, ma nessun vestito di ricambio” E ancora:
“Quando arrivate, e vi fermate a casa di qualcuno, stateci fino alla
vostra partenza. E se in qualche posto non vi accolgono e non vi
ascoltano, quando ripartite, scrollatevi la polvere dai piedi. Questo
gesto sarà un avvertimento per loro.”

12-13 Gli allievi partirono, invitando tutti quelli che incontravano a
cambiare vita. Cacciarono anche molti spiriti del male, e guarirono
molti malati, con il rito di bagnarli con olio.

### Muore Giovanni il Battezzatore
14-15 Ben presto il re Erode venne a sapere di Gesù, perché si parlava
di lui dappertutto. Alcuni pensavano che fosse Giovanni il Battezzatore
ritornato in vita. E la gente diceva: “Per forza fa quelle cose
incredibili.” Altri dicevano che Gesù era la reincarnazione di Elia il
messaggero di Dio dei tempi antichi, e altri ancora che fosse un
messaggero nuovo, come i grandi del passato.

16 Quando ne sentì parlare, Erode era sicuro che fosse Giovanni. Diceva:
“È quello che ho fatto decapitare: è tornato dai morti!”

17-18 Infatti Erode aveva fatto arrestare e imprigionare Giovanni, per
via di Erodiade, la moglie di suo fratello Filippo che lui aveva
sposato. Giovanni diceva ad Erode: “Dio non vuole che ti metti con la
moglie di tuo fratello”.

19-20 Erodiade odiava Giovanni e l’avrebbe ammazzato subito, ma senza
l’autorizzazione del re non poteva. Erode era intimorito da Giovanni,
sapendo che era buono e consacrato a Dio, e lo proteggeva. Ogni volta
che parlava con Giovanni, Erode ci stava male, ma lo stesso voleva
ascolarlo.

21 Un giorno venne l’occasione che Erodiade aspettava. Era il compleanno
di Erode, che organizzò una festa, invitando i consiglieri di palazzo,
gli ufficiali dell’esercito e i VIP della Galilea.

22-23 Ad un certo punto entrò la figlia di Erodiade e si esibì in un
balletto che fece impazzire gli invitati. “Chiedimi quello che vuoi!”
esclamò il re, “Per te, anche mezzo regno!”

24-25 La ragazza uscì per consultarsi con la madre. “Cosa gli chiedo?”
le domandò. E la madre: “Chiedigli la testa di Giovanni il
Battezzatore!” Così lei corse dal re e ripetè: “Voglio la testa di
Giovanni il Battezzatore! Adesso, su un vassoio!”

26-28 Allora il re si pentì, ma non poteva tirarsi indietro davanti a
tutti gli invitati. Mandò una guardia alla prigione per tagliare la
testa di Giovanni e portargliela. Il soldato uccise Giovanni lì sul
posto, e riportò la testa su un vassoio che diede alla ragazza. Lei, a
sua volta, lo portò alla madre.

29 Quando lo vennero a sapere i seguaci di Giovanni, andarono a ritirare
il suo corpo e lo seppellirono in una tomba.

### Cibo per cinquemila persone
30 Gli
[allievi](../master/glossario.txt "apostoli o testimoni; glossario: apostolo"),
rientrando dal loro giro, si presentarono a Gesù e gli raccontarono
quello che avevano fatto e insegnato.

31 Gesù allora suggerì: “Venite con me in un posto tranquillo a
riposarvi un po’”, perché c’era un viavai di gente tale da non riuscire
nemmeno a trovare il tempo per mangiare.

32-33 E così partirono in barca, soli, verso un posto isolato. Molta
gente però li aveva visti partire e li aveva riconosciuti. Tanti di loro
li raggiunsero, a piedi, dai paesi vicini e arrivarono perfino prima di
loro.

34 Quando scesero dalla barca, si trovarono una folla enorme che li
aspettava. Gesù ebbe pietà di loro perché sembravano pecore senza
pastore e si mise ad insegnargli molte cose.

35-36 Nel tardo pomeriggio, i discepoli gli dissero: “Manda la folla nei
paesi vicini o dai contadini a comprarsi del cibo, perché non c’è niente
da mangiare in questo posto sperduto e si sta facendo tardi.”

37 Ma Gesù rispose: “Pensateci voi a dargli da mangiare!”. “E come?”
chiesero i discepoli. “Ci vorrebbe un capitale per comprare da mangiare
a tutta questa gente!”

38 “Quanto pane avete?” chiese Gesù, “Andate a vedere!”. Gli allievi
tornarono dicendo che avevano solo cinque pagnotte e due pesci.

39-40 Allora Gesù ordinò alla folla di sedersi a gruppi sull’erba e in
breve si formarono gruppi di cinquanta e cento persone.

41 Gesù prese le cinque pagnotte e i due pesci e alzando lo sguardo
verso il cielo fece una preghiera di benedizione per quel cibo.

42 Poi cominciò a rompere le pagnotte dandole ai discepoli da
distribuire alla folla. Fece lo stesso con i pesci. E la folla mangiò a
sazietà.

43-44 Quella volta mangiarono circa cinquemila persone e alla fine si
raccolsero dodici ceste di avanzi.

### Gesù cammmina sull’acqua
45-46 Subito dopo, Gesù fece risalire i suoi allievi sulla barca, e gli
ordinò di attraversare il lago in direzione di Betsaida, dove li avrebbe
raggiunti. Voleva rimanere ancora un po’ per salutare la gente che
tornava a casa. Poi Gesù salì sulle colline a pregare.

47 Quando si fece notte, i discepoli si trovavano in mezzo al lago,
mentre Gesù era rimasto a terra.

48-49 Gesù si accorse che i suoi allievi erano in difficoltà e facevano
fatica a remare contro vento. Verso le quattro di mattina, Gesù andò
incontro a loro, camminando sull’acqua. Stava per superarli quando lo
avvistarono e si misero ad urlare di paura, scambiandolo per un
fantasma.

50-52 Gesù però, si fece subito riconoscere, dicendo: “Tranquilli! Sono
io! Non vi spaventate!” Salì sulla barca e il ventò si fermò. Gli
allievi rimasero a bocca aperta, perché non avevano capito il miracolo
della moltiplicazione del pane. Anzi, avevano grosse difficoltà a
seguirlo.

### Malati guariti a Gennesaret
53-55 Arrivati a Gennesaret, sull’altra riva, gettarono l’àncora e
scesero a terra. Le persone riconobbero subito Gesù e fecero correre la
voce. Dovunque andava, gli portavano malati in barella.

56 In tutti i posti dove si presentava, nei paesi, nelle città, in
campagna, gli portavano i malati nelle piazze e lo imploravano di
lasciargli toccare almeno l’orlo dei suoi vestiti. E tutti quelli che lo
toccavano venivano guariti.