---
layout: page
title: Mc11
---

### Entrata trionfale a Gerusalemme
1-3 Quando arrivarono ai paesini chiamati Bètfage e Betània, alla
periferia di Gerusalemme, e si trovavano vicino alla Collina degli
Ulivi, Gesù mandò avanti due dei suoi allievi con queste istruzioni:
“Andate in quel paesino laggiù. Entrando, troverete un puledro di asino
legato, mai cavalcato da nessuno. Slegatelo e portatemelo. Se per caso
qualcuno vi dovesse chiedere cosa state facendo, rispondete
semplicemente:”Serve al Padrone, che ve lo rimanderà presto“.

4-6 I due andarono e trovarono l’asinello sulla strada, legato di fianco
alla porta di una casa. Mentre lo stavano slegando, la gente che era lì
chiese: “Che state facendo? Perchè slegate quell’asinello?” Gli allievi
risposero come aveva indicato Gesù, e quelli li lasciarono fare.

7-8 Così portarono l’asinello a Gesù, lo coprirono con le loro mantelle
e Gesù montò sopra. Mentre proseguivano, la gente stendeva i propri
mantelli sulla strada lungo il suo percorso e altri gli facevano un
tappeto verde con frasche tagliate dai campi.

9-10 Sia quelli che camminavano davanti a Gesù che quelli che lo
seguivano, gridavano: “Gloria a Dio!” “Lunga vita al rappresentante di
Dio!” “Viva il regno del nostro antenato Davide che ritorna!” “Gloria a
Dio che comanda dall’alto!”

11 Gesù entrò a Gerusalemme e andò al Tempio. Si guardò intorno
attentamente, soffermandosi sui particolari, poi, visto che si faceva
tardi, uscì per andare a Betània con i dodici allievi.

12-14 La mattina dopo, uscendo da Betània, Gesù ebbe fame. Avvistò un
albero di fichi pieno di foglie, e si avvicinò per cercare qualche
frutto, ma non ne trovò. Infatti c’erano solo foglie, perchè non era
stagione di fichi. Allora Gesù disse all’albero: “Nessuno mangerà più i
tuoi frutti!” E gli allievi lo sentirono.

### Gesù nel Tempio
15-16 Quando arrivarono a Gerusalemme, Gesù entrò nel Tempio e cominciò
a cacciare via i commercianti e i loro clienti. Rovesciò le scrivanie
dei cambiavalute e le bancarelle dei venditori di colombi e vietò a
tutti di portare merce nel tempio.

17 Poi si mise ad insegnare, dicendo: “Nella Bibbia leggete:”La mia Casa
dovrà essere un luogo di preghiera per tutti i popoli“, ma voi l’avete
fatto diventare un covo di ladroni!”

18 Quando i capi sacerdoti e i professori di Mosè vennero a saperlo,
cominciarono a studiare il modo migliore per ucciderlo, ma avevano paura
di lui perché tutta la popolazione pendeva dalle sue labbra.

19 Quella sera Gesù e i suoi allievi uscirono dalla città.

20-21 La mattina dopo, passando di nuovo vicino al fico, notarono che si
era completamente seccato, fin dalle radici. Allora Pietro si ricordò
cosa Gesù aveva detto all’albero il giorno prima e gridò: “Guarda Prof,
il fico che hai maledetto si è seccato!”

22-24 Gesù disse ai suoi allievi: “Fidatevi di Dio! Vi garantisco che,
se vi fidate senza riserve, potete dire a questa collina:”Alzati e
buttati in mare!" e lo farà. L’importante è che siate sicuri di ricevere
quello che chiedete quando pregate, qualunque cosa sia.

25 Ma quando vi mettete a pregate, prima perdonate chi vi ha fatto
qualche torto, così anche vostro Padre lassù perdonerà i vostri!

(26 Ma se voi non li perdonate, neppure vostro Padre nel cielo vi
perdonerà)

### Chi ti autorizza?
27-28 Intanto erano arrivati di nuovo a Gerusalemme. Mentre Gesù
passeggiava nel Tempio i capi sacerdoti, i professori di Mosè e i capi
del popolo si avvicinarono per interrogarlo: “Con che diritto fai queste
cose? Chi ti autorizza a comportarti così?”

29-30 Gesù rispose: “Ve lo dirò se prima rispondete alla mia domanda.
Cosa pensate del
[lavaggio](../master/glossario.txt "glossario: battesimo") rituale di
Giovanni il Battezzatore? Pensate che fosse stato mandato da Dio, o no?
Rispondetemi!”

31-33 I sacerdoti e i capi si misero a discutere fra di loro: “Se
rispondiamo che Giovanni è stato mandato da Dio, ci dirà:”E allora
perché non gli avete creduto?" Se invece diciamo che fu solo un
movimento popolare, scateniamo una rivolta“. Ragionavano così perchè la
gente era assolutamente convinta che Giovanni fosse un inviato di Dio.
Perciò risposero:”Non lo sappiamo“. Al che Gesù replicò:”Quindi
neanch’io vi dico chi mi autorizza a fare queste cose“.

