---
layout: page
title: Mc09
---

### La trasformazione
1 Gesù diceva: “Ascoltate bene: alcuni di voi qui non moriranno senza
aver visto il [governo di
Dio](../glossario.txt "glossario: governo di Dio") stabilirsi con
forza”.

2-4 Sei giorni dopo, Gesù partì per andare in un posto appartato sulla
cima di una collina, portandosi solo Pietro, Giacomo e Giovanni. Davanti
ai loro occhi Gesù fu trasformato e i suoi vestiti diventarono bianchi
splendenti, una cosa fuori dal mondo. E apparirono Elia e Mosé che
parlavano con Gesù.

5-8 “Professore! Che spettacolo!” se ne uscì Pietro. “Potremmo costruire
tre ripari: uno per te, uno per Mosè e uno per Elia!” Parlava così
perché non sapeva cosa dire: erano tutti spaventati. Poi arrivò una
nuvola che li coprì, oscurando il sole e una voce dalla nuvola disse:
“Questo è il mio Figlio speciale: ascoltatelo!” Ad un tratto,
guardandosi intorno, gli allievi si accorsero che con loro era rimasto
solo Gesù.

9-10 Mentre scendevano dalla collina, Gesù disse di non raccontare a
nessuno quello che avevano visto, finché non fosse risuscitato dai
morti. Loro mantennero il segreto, ma spesso ne parlavano, chiedendosi
cosa volesse dire “risuscitato dai morti”.

11-13 E gli chiedesero “Perché i professori di Mosé dicono che Elia deve
venire prima del Liberatore?” Gesù rispose: “E’ vero, prima deve venire
Elia per mettere in ordine tutto; e cosa dice la Bibbia a proposito
del”Figlio dell’Uomo“? Che deve soffire molto ed essere disprezzato. Ma
sappiate che Elia è già venuto e l’hanno trattato come volevano, come
preannunciato dalla Bibbia”.

### Un ragazzo posseduto
14 Quando raggiunsero gli altri allievi, li trovarono circondati da una
folla enorme, tra cui dei professori di Mosé che discutevano con loro.

15-18 Mentre Gesù si avvicinava, la gente rimase sorpresa e poi corse a
salutarlo. “Di che state discutendo?” chiese Gesù. Uno della folla
rispose, “Professore, le ho portato mio figlio perché è posseduto da uno
spirito che gli impedisce di parlare. In alcuni momenti lo prende e lo
sbatte a terra dovunque si trova; il ragazzo diventa rigido, sbava e
digrigna i denti. Ho chiesto ai suoi allievi di liberarlo da questo
spirito, ma non ci sono riusciti.”

19-20 Gesù rispose: “Siete degli insicuri! Quanto tempo devo passare
ancora con voi? Per quanto ancora dovrò sopportarvi? Portatemi il
ragazzo!” Glielo portarono: quando vide Gesù, lo spirito inziò a
scuotere il ragazzo, che, in preda alle convulsioni, cadde per terra,
rotolando e schiumando alla bocca.

21-22 “Da quanto tempo è così?” chiese Gesù al padre. “Da quando era un
bambinetto” rispose lui. “Spesso lo spirito ha tentato di ammazzarlo
buttandosi nel fuoco o nell’acqua. Ti prego abbi pietà di noi e fa
qualcosa, se puoi!”

23-24 “Se posso?” disse Gesù “Tutto è possibile per chi è convinto!” Il
papà rispose subito: “Io ti credo, ma aiutami a superare i miei dubbi!”

25-27 Quando Gesù si accorse che la folla aumentava, sgridò lo spirito
del male e disse: “Spirito sordo e muto, ti ordino di uscire da questo
ragazzo e di non tornare mai più!” Lo spirito cacciò un urlo
agghiacciante e di nuovo provocò le convulsioni al ragazzo, poi lo
lasciò. Il ragazzo rimase a terra immobile, sembrava morto. La folla
cominciò a mormorare “È morto!” Ma Gesù prese il ragazzo per mano e lo
aiutò ad alzarsi.

28-29 Poi Gesù entro a casa di uno con gli allievi che, in privato, gli
chiesero: “Perché noi non siamo riusciti a cacciare quello spirito?”
Gesù rispose: “Con questo tipo di spirito, c’è un solo modo: con la
preghiera”.

### Grandi o piccoli?
30-32 Lasciarono quella zona e attraversarono la Galilea, dove Gesù
cercava di passare inosservato perché stava insegnando agli allievi.
Diceva: “Il Prescelto di Dio sarà tradito e ucciso, ma dopo tre giorni
tornerà in vita.” Gli allievi però, continuavano a non capire e non
avevano nemmeno il coraggio di chiedergli spiegazioni.

33-34 Così arrivarono a Cafàrnao. Quando furono sistemati in casa, Gesù
chiese: “Di cosa discutevate per strada?”. Ma gli allievi si
vergognavano di rispondere perché avevano discusso su chi di loro fosse
il più importante.

35-37 Gesù si sedette, radunò tutti e dodici intorno a sé e disse: “Chi
vuole essere il più importante deve essere l’ultimo, il servo di tutti!”
Fece venire un bambino che era lì, lo prese in braccio e disse: “Chi
accoglie un piccolino come questo a nome mio, accoglierà me. E chi
accoglie me, non riceve me, ma la persona che mi ha mandato”.

### Amico o nemico?
38-42 Giovanni intervenne: “Professore, abbiamo visto un signore che, a
nome tuo, liberava gente posseduta da spiriti e gli abbiamo detto di non
farlo, perché non appartiene al nostro gruppo.” Ma Gesù rispose:
“Lasciatelo fare. Nessuno può fare miracoli a nome mio e subito dopo
mettersi contro di me. Chi non è contro di noi, è con noi! Vi garantisco
che chiunque vi darà anche solo un bicchier d’acqua, perché vi
presentate a nome mio, verrà ricompensato adeguatamente. Ma se qualcuno
porta fuori strada uno dei piccoli che si fidano di me, sarebbe meglio
per lui (o lei) che fosse buttato in mare legato ad una palla di piombo.

43-44 “Se la tua mano fa del male, tagliala. Meglio vivere per sempre
senza una mano che essere buttato con tutte e due nel fuoco continuo
dell’[inferno](../glossario.txt "glossario: inferno").”

45-46 Se il tuo piede ti porta verso il male, taglialo. Meglio essere
zoppo e vivere per sempre, che essere buttato nell’inferno con tutti e
due i piedi.

47-50 E se il tuo occhio ti fa sbagliare, cavalo. Meglio entrare con un
occhio solo sotto il governo di Dio, che avere due occhi ed essere
buttato nel fuoco dell’inferno dove l’anima non muore mai e il fuoco non
si spegne, perché tutti verranno preparati con il fuoco. Il sale è
buono, ma se diventa insipido come potete ridargli sapore? Perciò
abbiate un forte sapore di Dio, e vivete in pace tra di voi.[^8]

###### Note
[^8]: frasi di difficile interpretazione. Forse un riferimento alla
    carne offerta a Dio nel Patto Antico, che si preparava con il sale
    prima di arrostire.
	

[<-indietro](Mc08.html) [avanti->](Mc10.html)